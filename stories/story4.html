<!DOCTYPE html>
<html lang="en">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>Story Title - Chammana Haridas</title>
    <link rel="stylesheet" href="../css/style.css">
</head>
<body>
    <header>
        <h1>വെങ്ങളം യു.പി.സ്കൂൾ</h1>
        <p><em>by Chammana Haridas</em></p>
        <nav>
            <a href="../index.html">Home</a>
        </nav>

    </header>

   <main class="story-content">
        <img src="../images/VengalamUPSchool.jpg" alt="Chammana Haridas' House" class="story-image">
        <article>
            
            <p>
                <!-- Copy your father's story here -->
                ചേച്ചി പഠിപ്പിക്കുന്ന വെങ്ങളം യു.പി.സ്കൂളിലാണ് ഞാൻ ഒന്നാം ക്ലാസിൽ ചേർന്നത്.
ചന്തു മാഷാണ് എൻ്റെ ആദ്യത്തെ ഗുരുനാഥൻ. മുണ്ടും മുറിക്കയ്യൻ ഷർട്ടുമാണ് മാഷെ വേഷം. ഷർട്ടിൻ്റെ മുകൾഭാഗം മാത്രം രണ്ടു ബട്ടൻ.
സൗമ്യൻ, കുട്ടികളെ സ്നേഹത്തോടെ അക്ഷരം പഠിപ്പിക്കുന്ന ആൾ അത്തോളി സ്വദേശിയാണ്.
തറ, പറ മുതൽകൂട്ടക്ഷരം വരെയും അക്കങ്ങളും അദ്ദേഹം നന്നായി പഠിപ്പിച്ചു.</p><p>
നാട്ടുമ്പുറത്തെ സ്കൂൾ.കുട്ടികൾ എല്ലാം നാട്ടിലുള്ളവർ തന്നെ. അവരിൽ പലരേയും ഞാനിപ്പോഴും കാണാറുണ്ട്. വലിയങ്ങാടിയിലെ ചുമട്ടുകാരനായ അശോകൻ, കൽക്കെട്ട് പണിക്ക് പോകുന്ന ബാലൻ നായർ ,ബസ്സിലെ കിളിയായ സുലൈമാൻ, തെങ്ങുകയററ തൊഴിലാളിയായ ഗോപാലൻ, നാടൻ പണിക്ക് പോകുന്ന ബാലൻ, സെക്യൂരിറ്റിയായപ്രമൻ, മാഷ് ആയ പ്രസാദ്, കച്ചവടക്കാരായ ഉസ്സൻ, അബു, പരീത് മുതലായവർ എൻ്റെ കൂടെ പഠിച്ചവരാണ്. എല്ലാവരും നല്ല നിലയിൽ ജീവിക്കുന്നു.
നാട്ടുമ്പുറത്തെ ചിലവയസ്സത്തികൾ എന്നെ കണ്ടാൽ ലോഗ്യം പറയാറുണ്ട്.
അവർ സ്വയം പരിചയപ്പെടുത്തടുത്തും.
ഇങ്ങളെ കൂടെ പഠിച്ചതാണെന്ന്.</p><p>
ഞാൻ ആദ്യമായി പങ്കെടുത്ത ഓട്ടമത്സരം ശിശുദിനത്തിലായിരുന്നു. ഓടി, ഓട്ടത്തിനിടയിൽ വീണു കാലിൻ്റെ മുട്ടിൻ്റെ തൊലി പോയി. കരഞ്ഞുകൊണ്ട് ഞാൻ പിൻമാറി.
ഓട്ട മത്സരത്തിൽ ഒന്നാം സമ്മാനം നേടിയ ഗോപാലന്ന് ലഭിച്ച ഗ്ലാസുമായി നില്ക്കുന്നത് കണ്ടിട്ട് എനിക്ക് ദ്യേഷം തോന്നി.
ഞാൻ അവനെ പ്പോയി ഉന്തിത്തള്ളിയിട്ടു. അവൻ വീണു.ഗ്ലാസ് പൊട്ടി. സന്ദർഭോജിതമായി ചേച്ചി ഇടപെട്ട് അവന് പകരം ഗ്ലാസ് കൊടുത്തതോടെ പ്രശ്നം തീർന്നു.</p><p>
ഒന്നാം ക്ലാസ് കഴിഞ്ഞ് രണ്ടിൽ .ശ്രീധരൻ മാഷ്.
മെലിഞ്ഞ് നീണ്ടു ചെറിയ വളവോടു കൂടിയ ആൾ. ഇടത്തെ കയ്യിൽ ചതുരത്തിലുള്ള സ്റ്റീലിൻ്റെ വാച്ച്.നല്ല മനുഷ്യൻ.
ഒരു ദിവസം മാഷ് ഇല്ലാത്ത അവസരത്തിൽ പകരക്കാരിയായി ചേച്ചി വന്നു പഠിപ്പിച്ചു.കഥ പറയുന്ന അവസരത്തിൽ ഞാൻ ആരും കാണാതെ പിറകിലൂടെ ചെന്ന് മു ടി കെട്ടിയ റിബണിൻ്റെ ഭാഗം കസേരയോട് കെട്ടിയിട്ടു കുട്ടികൾ ചിരിക്കാൻ തുടങ്ങി.
അന്ന് തിരിച്ചു വീട്ടിലേക്കുള്ള യാത്രയിൽ നല്ല ചീത്ത കേട്ടു .</p><p>
മൂന്നാം ക്ലാസിലാണ് കുട്ടികൾക്ക് പേടി സ്വപ്നമായ ശേഖരൻ മാഷ് ഉള്ളത്.
തടിച്ചുരുണ്ട ശരീരം. കയ്യിലെ തള്ളവിരലിന്ന് അന്നത്തെ കൈയുടെ വണ്ണം. പെരുക്കൽ ചൊല്ലാൻ കുട്ടികളെ മാഷ് അടുത്തേക്ക് വിളിക്കും. തെറ്റിപ്പോയാൽ കൈവിരലുകൾ കൊണ്ട് ഒരു നുള്ളൽ. അത് സഹിച്ചവർ ഏത് ഉറക്കത്തിലും പെരുക്കൽ കൃത്യമായി ചൊല്ലും.
കുട്ടികൾ തോൽക്കുന്ന സമ്പ്രദായം അന്നുണ്ടായിരുന്നു.അവർ മുതിർന്നവരായിരുന്നു.
രാവിലത്തെ ക്ലാസിൽ ചില കുട്ടികൾ വൈകീട്ടാണ് എത്തിയിരുന്നത്. അവരുടെ കയ്യിൽ തുണിയിൽ പൊതിഞ്ഞ പുസ്തകവും ഉണ്ടാകും.
ഓത്ത് കഴിഞ്ഞ് വരുന്നവരാണവർ.
അവരുടെ പുസ്തകം തുറക്കാൻ ശ്രമിച്ചാൽ കണ്ണ് പൊട്ടിപ്പോകുമെന്ന് പറഞ്ഞ് ഞങ്ങളെ പേടിപ്പിക്കും.
കോയാമു പതിവിലും വൈകിയാണ് അന്ന് ക്ലാസിൽ എത്തിയത്.
മാഷ് ദ്യേഷത്തോടെ അവനോട് കാരണം ചോദിച്ചു.
അവൻ്റെ മറുപടി തൃപിത കരമല്ലാത്തതുകൊണ്ടു് മാഷ് ചൂരൽ എടുത്ത് അവനെ അടിച്ചു.
അവൻ മാറിക്കളഞ്ഞു. അടി കൊണ്ടത് അവൻ്റെ വെള്ളത്തൊപ്പിക്കാണ്.
തൊപ്പി തെറിച്ചു.അതിൻ്റെ ഉള്ളിൽ നിന്നും ഒരു പേക്ക് ബീഡിയും തീപ്പെട്ടിയും വീണു.
അവൻ ക്ലാസിൽ നിന്നും ഇറങ്ങി ഓടി.ഇപ്പോൾ ശ്രീലങ്കയിൽ വലിയ ഹോട്ടൽ നടത്തുകയാണ്.</p><p>
ആ സമയമാകുമ്പോഴേക്കും ചേച്ചിയുടെ കല്യാണം കഴിഞ്ഞ് വേറെ സ്കൂളിലേക്ക് മാറിയിരുന്നു. ഞാൻ ഏകദേശം സ്വതന്ത്രനായി.
നാലാം ക്ലാസിലെ എൻ്റെ ടീച്ചർ കല്യാണിക്കുട്ടി ടീച്ചറായിരുന്നു. കുട്ടികളെക്കൊണ്ട് പാട്ടൊക്കെ പാടിക്കുമായിരുന്നു. എനിക്ക് ആഗ്രഹമുണ്ടെങ്കിലും പാട്ട് അറിയാത്തതുകൊണ്ടു് ഞാൻ പാടിയില്ല.
ഒരു ദിവസം ചോര ഒലിപ്പിച്ച കുട്ടിയേയും കൊണ്ട് മാഷ് മാർ ഓടുന്നത് കണ്ട് .പിന്നീടാണ് ഞങ്ങൾ സംഭവമറിയുന്നത്.
ചോദ്യത്തിന്ന് ഉത്തരം പറയാൻ എണീറ്റ വീരാൻ്റെ ബെഞ്ചിൻ്റെ മുകളിൽ വീട്ടിൽ നിന്നും ചൂടാക്കി കൂർപ്പിച്ചു കൊണ്ടവന്ന കൊടക്കമ്പി ആനന്ദൻ വെച്ചെന്നും അത് തുളച്ചു കയറി ചോര വന്നതാണെന്നും അതുകൊണ്ടാണ് വീരാനെ ആശുപത്രിയിലേക്ക് കൊണ്ടു പോയതെന്നും .</p><p>
സ്കൂളിൻ്റെ പരിസരത്ത് കൃഷ്ണേട്ടൻ്റെ ഉന്തുവണ്ടി ക്കച്ചവടം ഉണ്ട്.പല ആകൃതിയിൽ ഉള്ള മിഠായികൾ, ഐസ് ഉരച്ച് കപ്പിൽ മധുരം ചേർത്തു കൊടുക്കൽ, നാലുതരം കടല വറുത്തത് മുതലായവ അവിടെ കിട്ടും.
എനിക്ക് സ്വന്തമായി ഒരു സമ്പാദ്യ കുടുക്കയുണ്ടായിരുന്നു. അച്ഛൻ തരുന്ന പൈസ അതിൽ ഇടണമെന്നാണ് കല്പന. ഞാനത് കൃത്യമായി പാലിച്ചു.
ഒരു ദിവസം ഞാൻ അതിൽ നിന്നും പൈസയെടുത്ത് ഞാൻ മിഠായി വാങ്ങി.
തിരിച്ചു വീട്ടിൽ വന്നപ്പോൾ കുടുക്ക കാണാനില്ല.ഞാൻ അതിനെപ്പറ്റി ഇതുവരേയും അന്വേഷിച്ചിട്ടില്ല.
അച്ഛൻ പൈസ തരുന്നതും നിർത്തി.
നാലാം ക്ലാസിന്ന് ശേഷം ഞാൻ വേറെ സ്കൂളിൽ ചേർന്നു.
അത് പിന്നീട്.
            </p>
        </article>
    </main>

    <footer>
        <p>&copy; 2026 Chammana Haridas. All stories reserved.</p>
    </footer>
</body>
</html>
