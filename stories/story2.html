<!DOCTYPE html>
<html lang="en">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>Story Title - Chammana Haridas</title>
    <link rel="stylesheet" href="../css/style.css">
</head>
<body>
    <header>
        <h1>സുലൈമാൻ</h1>
        <p><em>by Chammana Haridas</em></p>
        <nav>
            <a href="../index.html">Home</a>
        </nav>
    </header>

    <main>
        <article>
            <p>
                <!-- Copy your father's story here -->
                <p>സി.കെ.രാമചന്ദ്രൻ ഡോക്ടറെ ആയിരുന്നു അച്ഛനെ കാണിച്ചു കൊണ്ടിരുന്നത്.
അമ്മയെ സി.ബി.സി. വാര്യർ ഡോക്ടറേയും .
രണ്ടു പേരും ഉച്ചക്ക് ശേഷമാണ് വീട്ടിൽ പരിശോധന നടത്തുക.
ഞാനാണ് അച്ഛൻ്റെയും അമ്മയുടേയും കൂടെ പോവാറ്.
രണ്ടു പേരും തിരക്കുള്ള ഡോക്ടർമാരാണ്.
ഇന്നത്തെപ്പോലെ നേരത്തെ ബുക്ക് ചെയ്യാനോ, അവിടെ എത്തിയാൽ പേരെഴുതിവെക്കാനോ ഉള്ള സൗകര്യം ഇല്ല.
ഞങ്ങൾ അവിടെ എത്തിയാൽ ആദ്യം ശ്രദ്ധിക്കുക, അവിടെ കാത്തിരിക്കുന്നവരെയാണ്. മനസ്സിൽ ഒരു കണക്കെടുക്കും
ഞാൻ ആരോടെങ്കിലും അവസാനം വന്ന ആളാരാണെന്ന് ചോദിച്ചു മനസ്സിലാക്കും.
അവരെ ഒന്നു പ്രത്യേകം ശ്രദ്ധിക്കും.
അതിന് ശേഷം പോകാനുള്ളത് ഞങ്ങളാണെല്ലോ '.
പിന്നെ ഞങ്ങൾക്ക് ശേഷം വന്നവരെ. അതിൽ ആദ്യം വന്നവനെ ഒന്നു സൂക്ഷിച്ചു നോക്കും.
അതിനു ശേഷം വരുന്ന വരെ അയാൾകൂടി ശ്രദ്ധിക്കുമല്ലോ.
ആരും മറ്റൊരാളെ മറികടന്ന് പോകുവാൻ ശ്രമിക്കാറില്ല.</p><p>
അമ്മക്ക് ആസ്തമയുടെ അസുഖമാണ്.
ഡോക്ടർ പരിശോധന നടത്തി മരുന്നിന്ന് എഴുതിത്തരും.
അതു പ്രകാരം മരുന്നു വാങ്ങി തിരിച്ചു പോരാം.
അച്ഛനെ പരിശോധിച്ചാൽ, ചിലപ്പോൾ രണ്ടു ദിവസം കിടന്നൂടെ എന്ന് ഡോക്ടർ ചോദിക്കും.
നാളെയോ ,മറന്നാളോ വന്നാൽ മതിയോ എന്നു ചോദിച്ചാൽ അത് മതി എന്നാണ് ഡോക്ടർ പറയാറ്.
ഒന്നുകിൽ അശോക ആശുപത്രി അല്ലെങ്കിൽ പി.വി.എസ്.
ഡോക്ടർ പറയുന്ന ആശുപത്രിയിൽ എത്തി ഡോക്ടറുടെ കത്ത് കൊടുത്ത് അഡ്മിററാകും.
അശോകാ ആശുപത്രിയാണ് എനിക്ക് ഇഷ്ടം.</p><p>
ഞാനന്ന് മാനാഞ്ചിറയിലുള്ള ലോ കോളേജിലാണ് പഠിക്കുന്നത്.
പകൽ കോളേജിൽ പോയി രാത്രി അച്ഛന്ന് കൂട്ടിരിക്കും
അച്ഛന്ന് ചൂടുള്ള ഭക്ഷണമാണ് പ്രിയം.
അതുകൊണ്ടു് അടുത്തുള്ള ഹോട്ടലുകളിൽ നിന്ന് ചൂടുള്ളത് വാങ്ങിക്കും.
അശോകാ ആശുപത്രിയുടെ അടുത്ത് ധാരാളം നല്ല ഹോട്ടലുകൾ ഉള്ളത് കൊണ്ട് അതിനു പ്രയാസമില്ല.
അവിടത്തെ ഒരു പ്രത്യേകത ഞാൻ മനസ്സിലാക്കിയത്, നാദാപുരം, കുറ്റ്യാടി ഭാഗങ്ങളിൽ നിന്ന് പ്രസവത്തിന്നായി വരുന്നവരെയാണ്.
ഏഴോ, എട്ടോ മാസം ഗർഭിണികളായവരെ അവിടെ അഡ്മിററാക്കും
അവർ വരുന്നത് കുടുംബസമേതമായിരിക്കും
ഭക്ഷണം പാകം ചെയ്യാനുള്ള വിറക് അടക്കമായാണ് അവർ വരുക.
പാചകത്തിന്നായുള്ള സൗകര്യം അവിടെ ഉണ്ട്.
അവർ നഗരം ആസ്വദിക്കാനാണ് നേരത്തെ എത്തുന്നത്.
കടപ്പുറം, ടൗൺ, സിനിമ എന്നിവ കണ്ട് സമയം പോക്കും.
അവരിൽ ചിലരുമായി ഞാൻ സംസാരിക്കാറുണ്ട്.
അധികവും കൃഷിയെ മാത്രം ആശ്രയിച്ചു കഴിയുന്നവരാണവർ.
തെങ്ങാണ് പ്രധാനം.
ഒരു തവണ അവർക്ക് എത്രതേങ്ങ കിട്ടുമെന്നുള്ള ചോദ്യത്തിന്ന് തന്ന മറുപടി എന്നെ അത്ഭുതപ്പെടുത്തി.
മുപ്പത് ,മുപ്പത്തഞ്ച് തേങ്ങമാസത്തിൽ കിട്ടുമെന്ന് പറഞ്ഞത് കേട്ടാണ് ഞാൻ അത്ഭുതപ്പെട്ടത്.
അതിനേക്കാളും എത്രയോ അധികം തേങ്ങ കിട്ടുന്ന ഞങ്ങൾക്ക് ഇങ്ങനെ ജീവിക്കാൻ പറ്റുന്നില്ല. പിന്നെ ഇവരെങ്ങനെ മുപ്പത്, മുപ്പത്തഞ്ച് തേങ്ങ കൊണ്ട് ജീവിക്കുന്നു എന്നത് എത്ര ആലോചിച്ചിട്ടും മനസ്സിലായില്ല.
ആ കാര്യം അച്ഛനോട്ട് പറഞ്ഞപ്പോൾ അച്ഛൻ ചിരിച്ചു.
അവരുടെ മുപ്പതും, മുപ്പത്തഞ്ചും വെറും അതല്ല.
അത് മുപ്പതിനായിരവും മുപ്പത്തി അഞ്ചായിരവുമാണെന്ന് അച്ഛൻ പറഞ്ഞപ്പോളാണ് എനിക്ക് മനസ്സിലായത്.</p><p>
പി. വി.എസ് ആശുപത്രിയിലാണെങ്കിൽ ,എനിക്കെന്തോ മാതിരിയാണ്.
ടൗണിൽത്തന്നെ ആണെങ്കിലും ഒരു ഒഴിഞ്ഞ മൂലയിൽ
സന്ധ്യ കഴിഞ്ഞാൽ ആളുകൾ കുറവ്.
പരിസരത്ത് നല്ല ഹോട്ടലുകളും ഇല്ല.
എൻ്റെ മൂത്ത സഹോദരി സസ്യ ബുക്കാണ്.
പക്ഷെ അവർ വരുന്ന അവസരത്തിൽ കുരുമുളക് ഇട്ടിവരട്ടിയ ആട്ടിൻ കരൾ കൊണ്ടുവരും.
അത് രണ്ടു മൂന്ന് ദിവസത്തേക്ക് ഉണ്ടാകും.
പിന്നെ ഹോട്ടലിൽ നിന്ന് ചൂടുള്ള പൊറാട്ട മാത്രം വാങ്ങിയാൽ മതി.
സന്ധ്യ മയങ്ങിയാൽ ശരിക്കും ഒറ്റപ്പെട്ട അവസ്ഥ.</p><p>
ഒരു ദിവസം അച്ഛൻ എന്നോട് നാരങ്ങ വാങ്ങിവരാൻ പറഞ്ഞു.
നാരങ്ങയുടെ സീസൺ അല്ലായിരുന്നു. ഞാൻ പി.വി.എസ് മുതൽ ഓരോ കടയിലും അന്വേക്ഷിച്ച് അവസാനം പാളയത്ത് നിന്നാണ് കുറച്ച് കിട്ടിയത്.
എന്നെ കാണാഞ്ഞിട്ട് അച്ഛൻ വേജാറായി.
വൈകിയാണെങ്കിലും നാരങ്ങ കിട്ടിയതിൽ സന്തോഷിച്ചു.</p><p>
പി. വി.എസ് യിൽ ചിലപ്പോൾ രാത്രിയായാൽ എൻ്റെ സുഹൃത്ത് സുലൈമാൻ കാണാൻ വരും.
അവൻ ടൗണിൽത്തന്നെ ഉ ള്ളയാളാണ്. എൻ്റെ പ്രീഡി ഗ്രി ക്ലാസ് മേറ്റാണ്.
രാത്രി 7 മണിക്കെത്തിയാൽ 11 മണി വരെയെങ്കിലും അവിടെ ഉണ്ടാകും
അവൻ്റെ ഒരു പ്രത്യകത സംസാരിക്കുമ്പോൾ കൈ കൊണ്ട് എന്തെങ്കിലും ചെയ്തു കൊണ്ടിരിക്കും.
ഒന്നുമില്ലെങ്കിൽ ചുമരിലെ പെയിൻ്റ് ഇളക്കാനെങ്കിലും ശ്രമിക്കും
രാത്രി ഭക്ഷണം കഴിഞ്ഞ് അച്ഛൻ കിടന്നാൽ ഞാൻ വാതിൽ ചാരി ആശുപത്രി വരാന്തയിലുരുന്ന് സുലൈമാനുമായി സംസാരിച്ചുകൊണ്ടിരിക്കും.
നീണ്ട ഇടനാഴി.അതിൻ്റെ രണ്ടാ ഭാഗവുമായി മുറികൾ.
രാത്രി 9 മണിയാകുമ്പോഴേക്കുംമുറികളിലെ ലൈറ്റ് ഓഫ് ചെയ്ത് എല്ലാവരും കിടക്കും.
ഞങ്ങൾ വരാന്തയിൽ നിന്ന് സംസാരിച്ച് ഉറക്കം വരുന്നേരം പിരിയും.</p><p>
ഒരു ദിവസം അതിരാവിലെ ബഹളം കേട്ടാണ് ഞാൻ ഉണർ തത്.
വാതിൽ തുറന്ന് പുറത്ത് ഇറങ്ങിയപ്പോൾ പുറത്ത് ചെറിയ ആൾക്കൂട്ടം
ഞാൻ കാര്യമന്വേഷിച്ച പ്പോൾ കിട്ടിയവിവരം ഇങ്ങനെയാണ്.
അപ്പുറത്തുള്ള മുറിയിലെ രോഗിയുടെ കൂട്ടിരിപ്പുകാരന്ന് അതിരാവിലെയുള്ള തീവണ്ടിയിൽ പോകേണ്ടതായിരുന്നെന്നും, അയാൾ പുറത്തിറങ്ങാൻ നോക്കിയപ്പോൾ ,മുറി ആരോ പുറത്ത് നിന്ന് ഓടാമ്പല ഇട്ട് പൂട്ടിയതു കാരണം തുറക്കാൻ പറ്റിയില്ല എന്നുമാണ്.
വളരെ നേരം വാതിലിന്ന് മുട്ടിയ ശേഷമാണ് ആരോ വന്ന് വാതിൽ തുറന്ന് കൊടുത്തത്.
ആ സമയമാകുമ്പോഴേക്കും അയാളുടെ തീവണ്ടി പോയിക്കഴിഞ്ഞിരുന്നു.
ഞാനാ മുറി ശ്രദ്ധിച്ചു.
തലേന്ന് രാത്രി ഞാനും സുലൈമാനും ആ മുറിയുടെ മുമ്പിൽ വെച്ചായിരുന്നു സംസാരിച്ചിരുന്നത്.
സുലൈമാൻ്റെ കൈ പ്രയോഗം ആ സമയത്ത് ശ്രദ്ധിക്കാതിരുന്നത് അബദ്ധമായി എന്ന് തോന്നിയത് കൊണ്ട് ഞാൻ അവിടെ നിന്നും മുങ്ങി.
അച്ഛനെ അന്ന് ഡിസ്ചാർജ് ചെയ്തത് കൊണ്ട് കൂടുതൽ വിവരങ്ങൾ അറിയാൻ പറ്റിയില്ല.</p>
            </p>
        </article>
    </main>

    <footer>
        <p>&copy; 2026 Chammana Haridas. All stories reserved.</p>
    </footer>
</body>
</html>
